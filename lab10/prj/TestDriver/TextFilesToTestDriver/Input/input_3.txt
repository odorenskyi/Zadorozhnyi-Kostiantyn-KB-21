Психологи стверджують, що кожній людині потрібне хобі.
Мабуть, це справді так. По-перше, хобі – це відпочинок для душі, по-друге, це – можливість відрити світу щось нове, не сказане ще ніким.
Таке захоплення дарує людині естетичне задоволення,  самовдосконалення, вирізняє її серед інших, а  ще, до речі, має значний терапевтичний ефект.
Різноманіття захоплень просто вражає: колекціонування, спорт, полювання, рибальство, фотографування – усього перелічити просто неможливо!
Особливо цікавими є творчі вподобання, які потребують певних рис характеру, а саме: терпіння, креативності, ретельного обдумування тощо.
Вишивання хрестиком і бісером, плетіння з газет, виготовлення листівок, різьблення, декупаж, малювання – усе це робить ваше життя яскравим, неповторним.

Зі швидким розвитком інноваційних технологій з’явилося багато нових хобі: програмування, веб-дизайн, ведення сайтів і блогів тощо.
Щоправда, учені стверджують, що захоплення комп’ютерними іграми та спілкуванням у соціальних мережах може призвести до появи психологічної залежності.

Часто захоплення вимагає глибоких спеціальних знань, а іноді, крім відчуття задоволення та щастя, може стати ще й джерелом прибутку.
Звичайно, це відбувається тоді, коли рівень вашого захоплення високий, тобто ви стаєте справжнім майстром.
