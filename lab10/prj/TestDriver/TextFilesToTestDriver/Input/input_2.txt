Чим пахне літо? Стиглою полуницею, червоногарячим сонцем розігрітою, від чого її запах стає ще сильнішим,
а також теплою річковою водою, прогрітою на мілководді. Крім цього, є й аромат трави, недавно скошеної, у якій ще блукають квіткові відтінки,
але вже пробивається духмяність сіна.

Багато в червня пахощів і фарб. У яскравому його різнотрав’ї граціозно похитують голівками білосніжні ромашки,
малиново-червоними вуглинками світяться квіточки лісової герані, золотаво-жовтими зірочками блищать китички звіробою.
За народними прикметами, ось-ось у лісі з’являться перші, давно очікувані гриби.

А на початку липня до літніх пахощів і фарб доєднуються нові. Тільки не треба шукати їх на галявинах.
Вони там, де високі дерева гордо тримають кучеряві крони, а в тих кронах гудуть бджоли, збираючи з жовтуватих квітів нектар,
щоб зробити один із якнайцінніших продуктів – запашний світлий липовий мед.

Чи бачили ви, як цвіте липа? Глянеш – і застигнеш у захваті! Квіти в неї білувато-жовті, зібрані в суцвіття.
І мед, і липовий цвіт мають унікальні цілющі властивості, тому з давніх-давен народ їх шанує як ліки.
